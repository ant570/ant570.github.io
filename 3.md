## Fabuła
Gotham City, miasto rodzinne Batmana, od dłuższego czasu boryka się z bezkarnymi kryminalistami. Przekupni politycy i policjanci pozostają w zmowie z gangsterami. Polegać można tylko na nielicznych. Porucznik James Gordon z nieocenioną pomocą Batmana wpada na trop banków, które biorą udział w praniu brudnych pieniędzy mafii. Policja zastawia pułapkę, ale gangsterom udaje się przewieźć pieniądze w bezpieczne miejsce – najprawdopodobniej ktoś ich ostrzegł o planowanej akcji. Podejrzenia padają na współpracowników nowo wybranego prokuratora okręgowego Harveya Denta.
Batman postanawia zdobyć szczegółowe informacje na temat Denta. Ustala, że jest on nie tylko świetnym prawnikiem, ale i wyjątkowo uczciwym człowiekiem, czego najlepszym dowodem jest sympatia, jaką darzy go Rachel Dawes – przyjaciółka z dzieciństwa Bruce’a Wayne’a i jedna z niewielu osób znających jego podwójną tożsamość.

## Fabuła
Rok 1945, Nowy Jork. Vito Corleone, don mafijnej rodziny, wyprawia ślub swojej jedynej córce Connie, wychodzącej za Carla Rizziego. Podczas uroczystości odwiedza go piekarz proszący o przysługę, a najmłodszy syn – Michael – przedstawia rodzinie swoją dziewczynę, Kay Adams. Johnny Fontane, popularny piosenkarz i chrześniak Vita, prosi go o pomoc w zdobyciu roli w filmie. Vito nakazuje swojemu consigliere, Tomowi Hagenowi, przekonanie producenta Jacka Woltza, żeby obsadził Johnny’ego.
Zimą baron narkotykowy Sollozzo proponuje Vitowi zainwestowanie w narkotyki, prosząc też o ochronę. Ten odmawia, stwierdzając, że zaangażowanie się w narkobiznes skomplikuje jego relacje z politykami. Niepokoi go jednak, że Sollozzo ma wsparcie rodziny Tattagliów, zleca więc swojemu silnorękiemu – Luce Brasiemu – żeby przyłączył się do konkurencyjnej rodziny i szpiegował ją. Tattagliowie wietrzą podstęp i zabijają Brasiego podczas jego inauguracji. Niedługo później Vito zostaje postrzelony. Kiedy kontrolę tymczasowo przejmuje pierworodny syn Vita, Sonny, Sollozzo zmusza Hagena, żeby przekonał Sonny’ego do wejścia w biznes narkotykowy. Sonny mści się za śmierć Luki Brasiego, zlecając zabójstwo Bruna Tattaglii. Michael odwiedza ojca w szpitalu, odkrywając, że nie jest on chroniony przez policjantów, którzy zostali przekupieni przez Sollozza. Udaje mu się powstrzymać kolejny zamach na swojego ojca, ale zostaje pobity przez skorumpowanego kapitana policji Marka McCluskey’ego. Sollozzo i McCluskey proszą Michaela o spotkanie, żeby zażegnać spór. Ten zgadza się, ale wraz z Sonnym i caporegime rodziny – Clemenzą – postanawiają pozbyć się zagrożenia. Clemenza ukrywa w restauracji na Bronksie broń, z której Michael zabija Sollozza i McCluskey’ego.
Władze biorą odwet za zabójstwo kapitana policji, a Pięć Rodzin wypowiada sobie otwartą wojnę. Michael zostaje wysłany na Sycylię, gdzie opiekuje się nim dawny przyjaciel jego ojca, a Fredo – średni syn Vita – zostaje oddany pod opiekę Moego Greene’a w Las Vegas. Sonny publicznie atakuje Carla i grozi mu za bicie i znęcanie się nad Connie. Kiedy ten ponownie napastuje jego siostrę, Sonny postanawia się z nim rozprawić, ale wpada w zasadzkę na rogatkach autostrady i zostaje zabity. Na Sycylii Michael żeni się z Apollonią, ta jednak ginie niedługo później w wybuchu bomby podłożonej pod jego samochodem.
Vito, zdruzgotany śmiercią Sonny’ego i mający dosyć wojny, prosi o spotkanie Pięciu Rodzin. Zapewnia, że nie będzie oponował przeciwko ich związkom z narkobiznesem i nie będzie mścił się za śmierć pierworodnego. W zamian udaje mu się wynegocjować bezpieczeństwo Michaela, który po powrocie do Stanów wchodzi do rodzinnego interesu i żeni się z Kay, która na początku lat 50. rodzi mu dwójkę dzieci. Ze względu na sędziwy wiek Vita i niezdolność Freda do sprawowania przywództwa nad rodziną na jej czele staje Michael. Vito ostrzega go, że za zabójstwem Sonny’ego stoi don Barzini, który będzie próbował zabić również jego podczas spotkania zaaranżowanego przez zdradzieckiego capo Corleonów. Z pomocą Vita Michael przekierowuje Hagena do zarządzania operacjami w Las Vegas, uważając, że nie jest on consigliere odpowiednim na czas wojny. Podczas odwiedzin w Nevadzie Michael odkrywa, że Fredo stał się bardziej wierny Greene’owi niż własnej rodzinie.
W 1955 Vito umiera na zawał serca. Podczas jego pogrzebu Tessio prosi Michaela o spotkanie z Barzinim, sygnalizując tym swoją zdradę rodziny. Spotkanie zostaje wyznaczone na dzień chrztu dziecka Connie. W trakcie nabożeństwa, podczas którego Michael jest ojcem chrzestnym siostrzeńca, zabójcy Corleonów zabijają donów Pięciu Rodzin, Greene’a i Tessia. Michael zmusza Carla do przyznania się, że brał udział w śmierci Sonny’ego, za co skazuje go na wygnanie; podczas ucieczki mężczyzna zostaje uduszony przez Clemenzę. Connie oskarża brata o zabicie jej męża. Kay pyta Michaela, czy Connie mówi prawdę, ten jednak zaprzecza. Kiedy wychodzi z pokoju, wchodzą do niego capo, składając wyrazy uszanowania Michaelowi i zwracając się do niego per „don Corleone”.
